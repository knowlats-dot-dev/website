---
title: บันทึกการทำ LASIK
description: ประสบการณ์เปลี่ยนแปลงสายตาเพื่อโลกสดใสไร้กรอบแว่นอย่างละเอียด
date: 2023-09-17T17:00:00.00Z
image: /assets/image/post/lasik/heading.png
draft: true
tags:
  - note
  - lasik
category: life-note
---

ผู้เขียน ไอซ์ เป็นคนสายตาสั้นมาก ได้ใส่แว่นเป็นครั้งแรกตอน ป.5 ด้วยค่าสายตา 400+ และค่าสายตาเพิ่มขึ้นเรื่อย ๆ จาก 400 ไป 600 จาก 600 ไป 700 แล้วล่าสุดก็เป็น 750 ณ เวลานั้น ไอซ์ต้องใส่แว่นตลอดตั้งแต่ตื่นนอน ถ้าไม่จำเป็นก็ไม่ถอดแว่นออก เพราะถ้าถอดแว่นออก โลกทั้งใบก็จะมัวไปหมด

ไอซ์ใส่แว่นเหมือนเป็นส่วนหนึ่งของร่างกายนับเป็นเวลาสิบปีแล้ว แต่ก็เจอปัญหาที่น่ารำคาญใจอยู่เหมือนกัน และนั่นเป็นเหตุผลหนึ่งที่ตัดสินใจเข้าโรงพยาบาลเพื่อแก้ปัญหาสายตาที่เรื้อรังด้วยวิธีที่เรียกว่า LASIK

บทความนี้จะมาเล่าประสบการณ์การทำ LASIK ให้ทุกคนได้อ่านกัน

![https://images.unsplash.com/photo-1497211419994-14ae40a3c7a3?ixlib=rb-4.0.3&q=85&fm=jpg&crop=entropy&cs=srgb](https://images.unsplash.com/photo-1497211419994-14ae40a3c7a3?ixlib=rb-4.0.3&q=85&fm=jpg&crop=entropy&cs=srgb)

ด้วยความที่เป็นคนที่สายตาสั้นมาก บวกกับใช้ชีวิตกับคอมพิวเตอร์แทบจะตลอดเวลา ไอซ์ต้องใช้แว่นตาใช้เลนส์ที่มี index สูง ๆ (หรือที่เรียกกันว่าเลนส์ย่อบาง) และกรองแสงสีฟ้าได้ ซึ่งมันมีราคาแพงมาก (เคยจ่ายถึง 12k+ บาทมาแล้ว _//ทรุด_) ก็เลยใช้แว่นอยู่คู่เดียวตลอด เหมือนเป็นอวัยวะหนึ่งที่อยู่บนร่างกายเลย

ที่นี้ ไอซ์ก็ใส่แว่นตัวล่าสุดมาร่วม 4 ปีแล้ว ด้วยการใช้งานไม่หยุดหย่อนทำให้ขาแว่นกางออก และใส่ไม่ค่อยอยู่ เวลาก้มก็จะร่วงหล่นบ่อย ทำให้ไอซ์ต้องระวังเรื่องการก้มและการเดินมากขึ้น โดยเฉพาะตอนลงเดินบันได และนั่นทำให้ไอซ์รู้สึกไม่มั่นใจ ส่งผลต่อท่าทางและบุคลิก ถ้าส่งซ่อมก็จะไม่มีใส่ จะซื้อแว่นใหม่ใส่ก่อนก็แพงเกิน

เลยทำให้มีความคิดที่จะทำเลสิคขึ้นมา

อย่างที่หลายคนรู้กัน เลสิคเป็นวิธีการรักษาแก้ปัญหาสายตาแบบหนึ่ง ซึ่งแก้ได้หมดเลย ทั้งสายตาสั้น สายตาเอียง และสายตายาว การรักษาก็จะเริ่มที่ใช้มีดเปิดกระจกตาเพื่อให้แสงเลเซอร์ส่งไปถึงเลนส์ตาที่อยู่อีกชั้น จากนั้นก็จะมีการปรับแต่งเลนส์ให้เข้าที่โดยใช้แสงเลเซอร์ หลายคนอาจจะกลัว เพราะมีการใช้มีดและยิงแสงเลเซอร์เข้าตรงที่ตานั่นแหละ แต่ขอบอกว่า ตอนทำจริง ๆ มันไม่น่ากลัวหรอกนะ

ก่อนที่จะทำเลสิค เราจะต้องสำรวจตัวเองเล็กน้อย ว่าเราพร้อมที่จะทำแล้วหรือยัง สรุปคร่าว ๆ จากที่อ่านมาคือ

1. ต้องมีอายุ 18 ปีขึ้นไป
2. สายตาต้องคงที่อย่างน้อย 1 ปี
3. ต้องไม่มีโรคตา เช่น โรคกระจกตาย้วย หรือกระจกตารูปกรวย เปลือกตาอักเสบเรื้อรัง เป็นแผลที่กระจกตา จอประสาทตามีรู ผิวตาดำไม่เรียบ ตาแห้งมากๆ โรคต้อกระจก โรคต้อหิน โรคประสาทตาเสื่อม
4. ต้องไม่เป็นโรคแพ้ภูมิตัวเอง เบาหวาน HIV และโรคอื่น ๆ ที่มีผลต่อสายตา และการสมานแผลหลังผ่าตัด
5. จะต้องไม่อยู่ระหว่างตั้งครรภ์และให้นมบุตร เพราะระดับฮอร์โมนมีผลต่อระดับค่าสายตา

เมื่อพร้อมแล้ว ก็ไปทำได้ที่ศูนย์เลสิคใกล้บ้านที่เราไปสะดวกที่สุด (เพราะต้องไปผ่าตัด และก็มีตรวจหลังผ่าตัดอีกหลายครั้ง) แต่ละที่จะมีการรักษาและราคาต่างกัน สามารถหาอ่านกันได้เพื่อเปรียบเทียบ

แล้วมีที่ไหนรับทำเลสิคบ้างล่ะ? เท่าที่ไอซ์หา ก็มีตามนี้

- TRSC International LASIK Center
- ศูนย์เลสิคและจักษุ โรงพยาบาลยันฮี
- ศูนย์เลสิก โรงพยาบาลกลาง
- ศูนย์เลสิค โรงพยาบาลพระราม 9
- ศูนย์เลสิก โรงพยาบาลไทยนครินทร์
- ศูนย์เลสิค โรงพยาบาลวิภาวดี
- ศูนย์เลสิก โรงพยาบาลลาดพร้าว
- ศูนย์เลสิค โรงพยาบาลปิยะเวท
- ศูนย์จักษุและเลสิก โรงพยาบาลธนบุรี บำรุงเมือง
- ศูนย์เลสิก สุวรรณภูมิ โรงพยาบาลจุฬารัตน์ 1
- ศูนย์เลสิก โรงพยาบาลตา หู คอ จมูก

รายการข้างบนนี้เป็นศูนย์เลสิคที่อยู่ในกรุงเทพ

ส่วนตัวไอซ์ทำที่ศูนย์เลสิค โรงพยาบาลลาดพร้าว มีหลายคนแนะนำมามาก เพราะที่นี่มีหมอเก่ง ๆ ในนั้น แถมราคาก็เป็นมิตรอีกด้วย ตอนที่โทรไป เจ้าหน้าที่ให้เราเลือกว่า จะขอนัดตรวจสายตาเฉย ๆ หรือจะตรวจและทำในวันนั้นเลย ไอซ์เลือกอย่างหลัง เพราะใช้แว่นเดิมได้หลายปีไม่มีปัญหา และไม่เป็นโรคเลย มั่นใจว่าต้องทำได้แน่ ๆ

วันที่ที่นัดไปทำนั้นคือ 19 กุมภาพันธ์ปีนี้

ก่อนวันนัด 1 วัน มีเจ้าหน้าที่โทรมาคอนเฟิร์มนัด ย้ำเรื่องเวลา และการเตรียมตัวก่อนไปทำ การเตรียมตัวนั้น สรุปได้ว่า

1. ให้ล้างหน้า และสระผมให้เรียบร้อย
2. งดแต่งหน้า ฉีดสเปรย์ และน้ำหอม
3. งดดื่มแอลกอฮอล์ (มีผลต่อการควบคุมตาตอนทำ)

เสริมให้อีกข้อ สำหรับคนที่ใส่คอนแทคเลนส์อยู่ ควรงดใส่ 7 วัน ให้ใส่แว่นตาแทนก่อนจนถึงเวลาทำเลสิค

![https://images.unsplash.com/photo-1556306510-31ca015374b0?ixlib=rb-4.0.3&q=85&fm=jpg&crop=entropy&cs=srgb](https://images.unsplash.com/photo-1556306510-31ca015374b0?ixlib=rb-4.0.3&q=85&fm=jpg&crop=entropy&cs=srgb)

## ตรวจตาก่อนทำเลสิค

และแล้ว วันนี้ก็มาถึง ไอซ์ไปศูนย์เลสิคตามเวลาที่นัดไว้คือ 7 โมงเช้า พาญาติคนนึงไปด้วย เพราะถ้าทำเลสิคเสร็จ เราจะกลับบ้านเองไม่ได้ ต้องให้คนช่วยหิ้วกลับบ้าน ศูนย์เลสิคจะอยู่ในโรงพยาบาลตึกที่ 2 ชั้น 4 พื้นที่ในศูนย์ไม่กว้างมาก แต่มีคนนั่งรอทำเยอะมาก ๆ เต็มศูนย์เลย

![](/assets/image/post/lasik/01.jpg)

ไอซ์มาถึงก็ให้บัตรประชาชนกับเจ้าหน้าที่ เขาก็ให้ไอซ์นั่งรอตรวจ การตรวจตาเพื่อทำเลสิค เจ้าหน้าที่บอกว่าจะมี 7 ขั้นตอนด้วยกัน

ขั้นตอนแรก เจ้าหน้าที่จะวัดน้ำหนัก ส่วนสูง ความดัน และซักประวัติของเรา ว่าเราเริ่มใส่แว่นเมื่อไหร่ ได้ใส่คอนเทคเลนส์ไหม แว่นล่าสุดที่เราใส่อยู่ ใส่มากี่ปีแล้ว และก็เคยประสบอุบัติเหตุกับตามาก่อนไหม
ไอซ์ตอบของตัวเองเสร็จแล้ว เจ้าหน้าที่ถามอีกว่า เห็นว่าเราพูดไม่ชัด อยากทราบว่าเป็นโรคอะไรไหม ไอซ์ก็บอกตามตรง ว่าไอซ์เป็น **Cerebral Palsy** มาตั้งแต่เกิด ทำให้มีปัญหาการใช้กล้ามเนื้อซีกซ้ายทั้งร่างกาย บอกแล้วดูเหมือนเจ้าหน้าที่จะงงนิดนึง ก็เลย Search Google ให้ดู

สำหรับคนที่ไม่รู้จัก ไอซ์ขออธิบายเกี่ยวกับโรคนี้นิดนึงเพื่อให้ไม่งงกัน

**Cerebral Palsy** เป็นโรคที่เกิดจากมีอะไรบางอย่างกระทบกับสมองที่ยังไม่พัฒนาเต็มที่ (ก็คือเกิดตอนที่ยังเป็นตัวอ่อน หรือเป็นเด็กทารกที่เพิ่งคลอด) ทำให้สมองบางส่วนได้รับบาดเจ็บ ซึ่งส่วนมากเกิดกับสมองส่วนควบคุมเคลื่อนไหวและท่าทาง ทำให้คนที่เป็นภาวะนี้ส่วนใหญ่ไม่สามารถเคลื่อนไหวร่างกายได้ปกติ แต่ก็มีบางรายที่มีปัญหาทางด้านอารมณ์ และสติปัญญาด้วย ขึ้นอยู่กับว่า อาการบาดเจ็บที่เกิดนั้นรุนแรงและกระทบต่อสมองแค่ไหน

ไอซ์นึกไม่ถึงว่า จะมีถามอาการผิดปกติแบบนี้ (เจ้าหน้าที่ช่างสังเกตดีมากๆ) แล้วก็นึกได้ว่า ภาวะที่ตัวเองเป็น ทำให้ไม่สามารถเบิกตาข้างซ้ายไม่ให้กระพริบตาค้างได้นาน ๆ ก็เริ่มกลัวว่าจะไม่ได้ทำเลสิคเพราะอย่างนี้ ถึงอย่างนั้น ก็ต้องบอกให้คุณหมอรู้ ไอซ์ก็จำใจบอกความจริงข้อนี้ด้วย เจ้าหน้าที่ก็จดๆๆๆ

จุดนี้สำคัญ ใครที่เป็นอะไรอยู่แล้วไม่แน่ใจว่าเกี่ยวไหมก็ต้องถามเลย เพราะทำไปแล้ว ถ้าเกิดอะไรขึ้นกับตาเรา จะกลับมาแก้ยากมาก

มาถึงขั้นตอนต่อไป จะเป็นการวัดค่าสายตา

ขั้นตอนนี้จะเหมือนที่เราไปวัดที่ตามร้านขายแว่นตาทั่วไปเลย ก็คือจะมีเครื่อง Auto Refractometer แบบที่อยู่ด้านขวาของรูปนี้ (เครื่องด้านซ้ายคุณหมอจะเป็นคนใช้ในตอนสุดท้าย เรียกว่า Slit Lamp)

![https://images.unsplash.com/photo-1565428744974-f41cf79c05fa?ixlib=rb-4.0.3&q=85&fm=jpg&crop=entropy&cs=srgb](https://images.unsplash.com/photo-1565428744974-f41cf79c05fa?ixlib=rb-4.0.3&q=85&fm=jpg&crop=entropy&cs=srgb)

เจ้าหน้าที่จะพาไปนั่งหน้าเครื่องนี้ และให้เราวางคางเอาหน้าผากชิดกับแท่นวางคางที่อยู่หน้าเครื่อง เพื่อให้ตาเราอยู่ตรงกับช่องส่อง เครื่องจะปรับให้เราเห็นรูปภาพ เป็นรูปบอลลูนที่อยู่ตรงกลางระหว่างสนามหญ้าเขียวขจีและท้องฟ้าสีสดใส เมื่อตรวจเสร็จแล้ว เจ้าหน้าที่ก็ให้เราตรวจเครื่องข้าง ๆ รูปทรงเครื่องจะคล้ายๆ กันเลย ไม่แน่ใจว่าเป็นเครื่องตรวจอะไร (ลืมถาม)

จากนั้นเจ้าหน้าที่ก็พาเรานั่งข้างนอกห้อง และเอายาหยอดขยายม่านตามาบีบใส่ตาเรา และให้นั่งรอยาออกฤทธิ์ประมาณ 20-30 นาที (ออกไปกินข้าวเช้าได้นะ) ตอนแรก ๆ จะรู้สึกแสบตามาก แต่ผ่านไปไม่กี่นาที ความแสบก็ค่อย ๆ ลดลง แต่ตาจะพร่ามากขึ้น เพราะเมื่อม่านตาขยายจะรับแสงได้มาก ถึงตอนนี้ภาพที่เห็นมันจะเจิดจ้าไปหมดเลย

เมื่อยาออกฤทธิ์แล้ว เจ้าหน้าที่ก็จะพาเราไปห้องมืดๆ มีเครื่องตั้งอยู่ 2 เครื่องข้างกัน เครื่องแรกจะเป็นแท่นที่มีจานกลม ๆ มีช่องเปิดตรงกลางอยู่ด้านบน ใช้ตรวจสภาพกระจกตา ไอซ์วางคางและเอาหน้าผากชิดที่แท่นวางหน้าเครื่องเหมือนเดิม เมื่อเริ่มตรวจ จานจะหมุน ๆ ตรงนี้ให้จ้องแสงสีฟ้าในช่องที่อยู่ตรงกลางจานนิ่ง ๆ ถือว่าเป็นเครื่องที่ตรวจค่อนข้างยาก เพราะตอนตรวจห้ามขยับตาแม้แต่นิดเดียว เสร็จแล้วก็จะต้องนั่งตรวจอีกเครื่อง เป็นเครื่องที่มีแท่งเล็ก ๆ ยื่นออกมา ใช้ตรวจความดันลูกตา เจ้าหน้าที่จะให้สัญญาณให้ทำตานิ่ง ๆ เวลาตรวจมีลมเป่าเบา ๆ ใส่ตาออกมา

ตรงนี้ไอซ์ใช้เวลาตรวจนานมาก เพราะไอซ์ไม่สามารถทำตาซ้ายให้นิ่ง ๆ ได้ ด้วยภาวะอย่างที่บอกไปแล้วในขั้นตอนแรก เจ้าหน้าที่จะต้องเอาอุปกรณ์มาช่วยกดเปลือกตาไม่ให้กระพริบหนี แต่กว่าจะกดเปลือกตาจนตรวจได้ก็นานอยู่ เพราะเหมือนเปลือกตาไอซ์ชอบขยับหนีตลอดเลย แอบเกรงใจเจ้าหน้าที่เหมือนกัน

หลังขั้นตอนนี้ ไอซ์ก็หวั่นใจ ถึงผลตรวจจะไม่มีปัญหา แต่ถ้ามีปัญหาเรื่องกระพริบตาอย่างนี้ จะได้ทำ LASIK ไหมเนี่ย?

หลังจากนั้นก็ตรวจสายตาอีกรอบ คราวนี้จะเป็นการตรวจระดับการมองเห็นหรือ Visual acuity test เป็นการวัดโดยให้เรามองที่แผ่นป้ายที่มีตัวเลขเรียงจากใหญ่ไปเล็กลงมาด้วยตาเปล่า 2 ข้าง มองโดยปิดตาซ้าย 1 ครั้ง และมองโดยปิดตาขวา 1 ครั้ง แต่ละครั้งบอกเจ้าหน้าที่ให้ฟังว่า เรามองเห็นเลขตัวไหนบ้าง

![https://images.unsplash.com/photo-1517948430535-1e2469d314fe?ixlib=rb-4.0.3&q=85&fm=jpg&crop=entropy&cs=srgb](https://images.unsplash.com/photo-1517948430535-1e2469d314fe?ixlib=rb-4.0.3&q=85&fm=jpg&crop=entropy&cs=srgb)

สุดท้าย ไอซ์ก็ได้พบกับคุณหมอ คุณหมอจะใช้กล้องส่องตาที่เรียกว่า Slit Lamp อีกครั้งเพื่อตรวจสภาพตาอย่างละเอียด และอ่านผลที่ได้จากการตรวจที่ทำทั้งหมด ก็ปรากฎว่า ตาของไอซ์ทำเลสิคได้!

สายตาของไอซ์วัดได้ทั้งสองข้างมีค่าสายตาสั้นประมาณ 750 เอียง 300 ความหนาอยู่ที่ประมาณ 540 ไมครอน (ความหนาอย่างต่ำที่ทำเลสิคได้คือ 200 ไมครอน) สำหรับปัญหากะพริบตานั้น คุณหมอให้เจ้าหน้าที่พาเราไปห้องหนึ่งที่มีเตียงชิดกำแพงเพื่อจำลองการทำเลสิค เจ้าหน้าที่ก็อธิบายขั้นตอนละเอียดเลยว่า เลสิคทำอะไรกับตาเรา จากนั้นใช้นิ้วชี้จำลองเป็นแสงเลเซอร์ชี้ไปที่ตาไอซ์ และให้ซ้อมทำตาค้าง 15 วินาที เมื่อไอซ์ทำเสร็จ เจ้าหน้าที่ก็เห็นว่าไอซ์ทำได้ ก็ให้รอเข้ารับผ่าตัดตอนบ่ายได้เลย

เย้! ได้ทำซะที!

เจ้าหน้าที่หยอดยาให้รูม่านตาหดเหมือนเดิม และบอกให้มาพบกันอีกครั้งตอนเวลา 11:00 น.

หลังจากทำอะไรต่าง ๆ นา ๆ เสร็จ ก็ไปจ่ายเงินและเอายาที่แผนกยา สิ่งที่ได้รับคือ

- ยาหยอดตาแก้อักเสบยี่ห้อ Alcon TobraDex
- น้ำตาเทียมยี่ห้อ Vislube 1 กล่อง ในกล่องมี 20 หลอด
- เทป เอาไว้ติดที่ครอบตา
- น้ำเกลือ 1 ขวด
- ถุงก้อนสำลี 2 ห่อ
- ยานอนหลับ 5 เม็ด
- ยาพาราเซตามอล เผื่อปวดตา

![](/assets/image/post/lasik/02.jpg)

## ราคา

ราคาที่จ่ายไปอยู่ที่ 38,000 บาท ราคานี้จะรวมทุกอย่าง ทั้งค่าตรวจ ค่ายา และค่าผ่าตัด ไอซ์จ่ายด้วย QR Code Payment ได้ลด 1,000 บาท เหลือ 37,000 บาท

![](/assets/image/post/lasik/03.jpg)

## ระหว่างการทำเลสิค

ในเวลา 11:00 น. ไอซ์มาที่ศูนย์เลสิคอีกครั้ง เจ้าหน้าที่ก็ให้เซ็นเอกสารยินยอมเข้ารับผ่าตัด จากนั้นก็พาไปใส่ชุดคลุมสีเขียว (ไม่ต้องเปลี่ยนเสื้อผ้า ใส่ทับไปเลย) ล้างหน้า ใส่หมวกคลุมเก็บผม แล้วก็ให้นั่งรอคิวร่วมกับคนอื่น ๆ ระหว่างรอก็มีเจ้าหน้าที่คอยหยอดยาชา และยาฆ่าเชื้อใส่ตาทั้งสองข้างของทุกคน

เป็นเวลาประมาณครึ่งชั่วโมง ไอซ์ก็ได้เข้าห้องผ่าตัด เอาจริง ๆ ก็เป็นช่วงเวลาที่น่าตื่นเต้นลุ้นระทึกดีเหมือนกัน

คุณพยาบาลให้ไอซ์นั่งรถเข็น และเข็นพาไปยังห้องผ่าตัด ห้องที่ใช้ทำเลสิคเนี่ย จะคล้ายกับห้องผ่าตัดปกติ คือ มีเตียงเขียว ๆ อยู่ตรงกลางห้อง แต่แทนที่จะมีโต๊ะวางพวกมีดผ่าตัดข้าง ๆ ก็มีเครื่องทำเลสิคอยู่แทน และที่ตัวเครื่องมีจานฉายแสงอยู่เหนือหัวเตียง

ไอซ์นอนบนเตียงนั้น มีคุณพยาบาลช่วยห่มผ้าคลุมตัว และปิดหน้าด้วยผ้าคลุมให้ (เว้นตรงตา) จากนั้นคุณหมอก็เลื่อนเครื่องทำเลสิคให้ไปอยู่ตรงหน้า

คุณหมอเริ่มทำที่ตาข้างซ้าย

ตอนที่ทำ ตาข้างที่จะทำ คุณหมอช่วยใส่อุปกรณ์ตรึงป้องกันไม่ให้ตากระพริบ (มันช่วยได้เยอะเลย เราไม่ต้องห่วงว่าจะเผลอกระพริบตาอีก แต่ยังกรอกตาได้นะ ตอนที่ทำ เราต้องทำตาแข็ง ๆ อยู่) ส่วนตาอีกข้างจะถูกคลุมไม่ให้โดนแสงเลเซอร์ คุณหมอบอกให้เราจ้องจุดสีแดงเอาไว้นิ่ง ๆ ก่อนที่ยิงเลเซอร์เพื่อเปิดกระจกตา ตอนยิงรู้สึกเหมือนมีอะไรพุ่งออกมาเป็นน้ำ มันเร็วมาก ตอนนั้นไม่ทันตั้งตัว ก็ตกใจจนเผลอสะดุ้ง ตัวขยับนิดนึง พอรู้ตัวว่าเผลอขยับก็อุทานในใจ ตายแล้ววว

คุณหมอเห็นเหมือนกัน แต่ก็บอกว่าไม่เป็นไร ตาไม่ได้บาดเจ็บ และกระจกตาก็เปิดได้แล้ว คุณหมอก็ให้เวลาไอซ์ทำใจเย็นแปปนึงก่อนที่จะยิงเลเซอร์ต่อเพื่อปรับแต่งเลนส์ตา ตอนที่ยิงไม่ได้รู้สึกอะไร แต่ภาพที่มองเห็นจะค่อย ๆ พร่าเลือน ไอซ์ก็ต้องจ้องจุดสีแดงต่อไปไม่ขยับไปไหน จนเสียงเลเซอร์เงียบลง

เสร็จไปข้างนึงแล้ว เย้

คุณพยาบาลบอกว่า การขยับตัวแบบเมื่อกี้มันอันตราย เดี๋ยวจะช่วยกดตัวไว้ไม่ให้ขยับตัวอีก ว่าแล้วคุณพยาบาลก็ช่วยกันกดตัวไอซ์อยู่ที่เตียง และคุณหมอก็ทำที่ตาข้างขวาต่อ

เสร็จแล้ว ก็ได้ถอดอุปกรณ์ช่วยตรึงตา และเอาผ้าคลุมออก ตอนนั้นรู้สึกโล่งอกมาก ทันทีที่เอาทุกอย่างออก ก็รู้สึกว่าโลกที่มองเห็นไม่มัวอีกต่อไป ไอซ์เห็นหน้าคุณหมอและคุณพยาบาลละเอียดมาก ๆ จากที่ก่อนเข้าห้องยังไม่ค่อยเห็นอะไรเลย ถึงอย่างนั้น ภาพก็ดูยังมืด ๆ อยู่ ไม่รู้ว่าเป็นเพราะตาไม่ชินแสงหรือเปล่านะ? แต่ก็ช่างมัน คงต้องรอสักพักอะนะ คุณพยาบาลก็พาไอซ์นั่งรถเข็นออกจากห้อง ให้กินยาพาราเซตามอล 2 เม็ด จากนั้นครอบตาทั้งสองข้างไว้ด้วยอะไรบางอย่างใส ๆ และมีรูรอบ ๆ เรียกว่า ที่ครอบตา หรือ Eye shield และเทปพาดที่ครอบตาเพื่อให้มันติดที่หน้า

ประมาณนี้เลย

![เหมือนติดตาแมวใส ๆ ทับตาทั้งสองข้าง มีเทปพาดเฉียง ๆ จากบนลงล่าง ปิดเทปข้างบนอีกเพื่อความแน่น](/assets/image/post/lasik/03.png)

รู้สึกแปลกๆแฮะ

![](/assets/image/post/lasik/04.jpg)

## หลังการทำเลสิค

กลับถึงบ้านเวลาประมาณ 13.30 น. ไอซ์มองไม่ค่อยเห็น เปลือกตาก็หนัก ตาจะปิดตลอด ปวดหัวด้วย ทำอะไรได้ไม่มาก สิ่งที่ทำได้ตอนนี้คือ นอน ไอซ์กินยานอนหลับ 1 เม็ด จากนั้นก็ล้มตึงสลบอยู่ที่เตียง

แต่นอนได้ไม่เท่าไหร่ก็ต้องตื่นขึ้น พร้อมกับความรู้สึกเหมือนมีฝุ่นเข้าตาตลอด นี่คืออาการตอนยาหมดฤทธิ์ รู้สึกคันตายิบ ๆ แสบตามาก น้ำตาก็ไหลพรวด ๆ แต่ก็ทำอะไรไม่มาก เพราะคุณหมอห้ามไม่ให้เราเปิดที่ครอบและเอามือขยี้ตา ดังนั้นสิ่งที่ทำได้ตอนนี้ก็คือ นอน ไอซ์ก็พยายามข่มตานอนต่อไป สุดท้ายก็หลับตอนไหนไม่รู้

จำได้ว่าตื่นขึ้นมาประมาณสองทุ่ม อาการคันตายิบ ๆ ยับ ๆ หายไปแล้ว สิ่งที่มาแทนที่ก็คือความหิว สิ่งที่ไอซ์ทำต่อคือแกะที่ครอบตาออก หยอดยาแก้อักเสบ และหยอดน้ำตาเทียม และใส่ที่ครอบตาอีกรอบ กินยาแก้ปวด จากนั้นก็ไปกินข้าวตามปกติ

หลังทำเลสิค 1 สัปดาห์ เราจะไม่สามารถล้างหน้า ล้างตา และสระผมได้เลยเพราะว่าตาสองข้างตอนนี้มีแผล ถ้าโดนน้ำจะมีอาการติดเชื้อได้ง่าย เท่ากับว่าเวลาอาบน้ำเราจะล้างตัวได้เท่านั้น คำถามคือ แล้วเราจะทำความสะอาดตา หน้าและผมยังไง หรือจะต้องปล่อยเกรอะกรัง เป็นสังกะตัง…ไม่ถึงขนาดนั้น คำตอบมีอยู่ในใบบอกการดูแลรักษาซึ่งได้รับตอนจ่ายยา (จะสรุปในหัวข้อถัดไป)

เสร็จแล้วก็…นอน

วันรุ่งขึ้น ไอซ์ถอดที่ครอบตาออก เพราะผ่านไป 1 วันแล้วไม่จำเป็นต้องใส่ที่ครอบตาตลอด สิ่งที่ไอซ์ต้องทำวันนี้คือไปหาหมอเพื่อให้หมอตรวจดูสภาพตาหลังทำเลสิค ไอซ์ทำตามที่หมอสั่ง ใส่แว่นกันแดดไป พกที่ครอบตาทั้งสองข้าง และน้ำตาเทียมไปด้วย

การหาหมอครั้งนี้ ทำปุ๊ปเดียวเสร็จ สรุปว่า การทำเลสิคของไอซ์ไปได้ด้วยดีจ้า

## การดูแลตา

![](/assets/image/post/lasik/05.jpg)

ตอนที่ไปเอายา เราจะได้รับกระดาษสีเขียวใบหนึ่งเป็นแผ่นยาว เป็นคำแนะนำการดูแลตา และทำความสะอาดตาหลังทำเลสิค ทุกคนสามารถทำตามนี้ได้เลย แต่เพื่อให้เข้าใจมากขึ้น ไอซ์จะเพิ่มข้อมูลมาจากที่ Research เพิ่มเติม คำแนะนำจากคุณหมอ และเจ้าหน้าที่พยาบาล รวมถึงประสบการณ์ของตัวเองไปด้วยในส่วนนี้

ช่วงสัปดาห์แรก เป็นช่วงที่ตาของเรายังอ่อนแอมาก เราจะต้องปกป้องและถนอมดวงตามากกว่าที่เคยเป็นมา การดูแลสรุปเป็นข้อ ๆ ได้ตามนี้

- หยอดยาแก้อักเสบใส่ตาทั้งสองข้างทั้งตอนเช้า กลางวัน เย็น และก่อนนอน
- ในระหว่างวัน ให้หยอดน้ำตาเทียมบ่อย ๆ อย่าปล่อยให้ตาแห้งมาก ๆ แผลจะสมานช้านะ
- ห้ามให้มีอะไรเข้าตา น้ำ ฝุ่น ควัน เหงื่อ แสงแดดก็เข้าตาไม่ได้เลย
- ห้ามขยี้ตา เวลานอนก็ต้องติดที่ครอบตานอนด้วย ป้องกันการขยี้ตาโดยไม่รู้ตัว
- เวลาออกข้างนอก จะต้องใส่แว่นกันแดด (ในใบเขียวบอกว่าให้ใส่ 1 เดือนเลย)
- ลดการใช้สายตาหนัก ๆ ยาว ๆ ถ้าจำเป็นต้องใช้สายตาตลอด ให้พักสายตาเป็นพัก ๆโดยเฉพาะตอนเล่นมือถือ และทำงานกับคอมพิวเตอร์
- สำหรับ Developer ที่ต้องเขียนโค้ดทั้งวัน แว่นกันแสงสีฟ้าก็ยังเป็นสิ่งจำเป็นอยู่ (คราวนี้ใช้แว่นที่ไม่มีค่าสายตา ราคาก็จะถูกลงไปเยอะ)

อีกทั้ง เราต้องเปลี่ยนวิธีอาบน้ำ

- หลีกเลี่ยงการยืนสระผมเอง เพราะน้ำและแชมพูจะเข้าตา เวลาสระผมเราจะต้องนอนแนวราบและให้คนช่วยสระให้ หรือไม่ก็ไปสระผมที่ร้านตัดผมเลย และให้หาผ้าและพลาสติกมาคลุมปิดตาด้วย
- การทำความสะอาดหน้า เราจะต้องใช้ผ้าชุบน้ำ หรือทิชชู่เปียกเช็ดหน้าแทนๆ
- การเช็คตาให้ใช้สำลีชุบน้ำเกลือเช็ด โดยการเช็ดตา 1 ข้างให้หยิบสำลี 1 ก้อนพับมุม 4 มุม แต่ละมุมเช็คขอบตาตำแหน่งต่างกันไป คือ มุมหนึ่งเช็คขอบตาล่าง มุมหนึ่งเช็ดขอบตาบน มุมหนึ่งเช็ดที่หัวตา และอีกมุมหนึ่งเช็ดที่หางตา (วิธีเช็ดแบบละเอียดสามารถดูในใบเขียวได้เลย)
- ส่วนลำตัวก็อาบตามปกติ เพียงแค่ต้องระวังไม่ให้น้ำและสบู่กระเด็นเข้าตา

หลังจากนี้ เราสามารถกลับมาใช้ชีวิตตามปกติได้ ที่ยังต้องทำอยู่มีแค่

**หยอดน้ำตาเทียมบ่อย ๆ**

การทำเลสิคทำให้กระจกตาบางลง ตาจะสูญเสียน้ำได้ง่ายกว่าปกติ หมายความว่าตาจะแห้งแบบถี่ ๆ คันตาไม่พัก

นอกจากคันตา อาการที่ไอซ์เจอคือ ภาพที่มองเห็นจะเบลอสลับกลับมาชัด ตัวอักษรทุกตัวที่เห็นทั้งในกระดาษ หนังสือ รวมถึงในจอคอมพิวเตอร์แตก และมีขอบฟุ้ง นี่คืออาการที่เกิดจากตาแห้งทั้งสิ้น

![https://images.unsplash.com/photo-1575089976121-8ed7b2a54265?ixlib=rb-4.0.3&q=85&fm=jpg&crop=entropy&cs=srgb](https://images.unsplash.com/photo-1575089976121-8ed7b2a54265?ixlib=rb-4.0.3&q=85&fm=jpg&crop=entropy&cs=srgb)

แต่ก็ใช่ว่าจะเป็นตลอดไป เท่าที่ Research ข้อมูลมา หลายคนจะเป็นอย่างนี้ประมาณ 6 เดือนจนถึง 1 ปี (แล้วแต่คน) คุณหมอเองก็บอกว่า ตาเราจะปรับตัวเอง เดี๋ยวมันก็ดีขึ้น

การทำให้อาการดีขึ้น เราจะต้องหยอดน้ำตาเทียมบ่อย ๆ (ตอนที่ไอซ์เขียนก็ยังต้องหยอดบ่อย ๆ เลย) ยี่ห้อที่ไอซ์ใช้เป็นประจำก็ใช้ตามที่โรงพยาบาลให้เลย คือ Vislube

![](/assets/image/post/lasik/06.jpg)

Vislube เป็นน้ำตาเทียมที่มีความหนึบ ช่วยรักษาความชุ่มชื้นและรักษาแผลที่ตา เหมาะกับคนที่เพิ่งผ่าตัดตามาใหม่ ๆ หยอดไปแล้วตาจะพร่าไปแปปนึง ไม่เกิน 5 วินาที แต่ใช้แล้วสบายตามากๆ

ตอนที่ได้มาจากโรงพยาบาล เราจะได้รับ 1 กล่อง กล่องหนึ่งมี 20 กระบอก กระบอกหนึ่งใช้ได้มากสุด 4 ครั้ง (ภายในหนึ่งวัน) ไอซ์จำได้ว่าวันแรก ๆ ตัวเองใช้เปลืองมาก กล่องนี้หมดภายใน 6 วัน ต้องหาซื้อเพื่ม ยี่ห้อนี้มีขายตามร้านขายยาทั่วไปเลย แต่ราคาจะแพง ราคาประมาณ 400-500 กว่าบาท ถ้าซื้อตามร้านขายส่งจะถูกลงหน่อย ที่ไอซ์ซื้อประจำ คือ ร้าน Pharmax มีขาย ราคาจะประมาณ 300 กว่าบาท

ถึงมันจะแพงจนทำให้กระเป๋าตัง flip ได้ แต่ก็ยังใช้เพราะไอซ์ยังมีอาการตาแห้งมากอยู่ อาจจะเป็นเพราะไอซ์ใช้สายตาเยอะ ไม่ค่อยได้พัก น้ำตาเทียมยี่ห้อนี้ช่วยได้เยอะมาก

ถ้าใครอยากเปลี่ยนไปใช้ยี่ห้อที่ราคาถูกลง ตอนนี้เห็นที่นิยมใช้มี 2 ยี่ห้อ คือ **Alcon** และ **Cellufresh** แต่พวกนี้จะใช้ได้ก็ต่อเมื่ออาการตาแห้งดีขึ้นจนไม่ต้องหยอดตาแบบถี่ ๆ แล้ว แนะนำให้ปรึกษากับคุณหมอก่อนนะ

นอกจากหยอดน้ำตาเทียมบ่อย ๆ แล้วเรายังต้องทำ 3 อย่างคือ **ไม่ขยี้ตา** **พักสายตาบ่อย ๆ** และ**กินอาหารบำรุงสายตา** เน้นวิตามินเอเยอะๆ นั่นเอง

## การนัดตรวจ

หลังจากทำเลสิค คุณหมอจะนัดตรวจตาเป็นระยะ ๆ คือ 1 วัน 1 สัปดาห์ 1 เดือน และครั้งสุดท้ายก็ 6 เดือน แต่ละครั้งจะมีการวัดค่าสายตาโดยให้มองบอลลูน และอ่านแผนกระดานที่มีตัวเลขขนาดเรียงจากใหญ่ลงมาเล็ก จากนั้นคุณหมอส่องตาดูว่าสภาพตาของเราเป็นอย่างไร

ครั้งสุดท้าย ถ้าไม่มีอะไรที่จะต้องทำเพิ่มเติม เราก็จะได้รับผลตรวจจริง ๆ แบบนี้

![](/assets/image/post/lasik/07.jpg)

## เครดิต & References

ต้องขอบคุณคุณหมอ [ไอซ์ ชญานี](https://www.facebook.com/LASIKDRICE) ที่ทำให้โลกของไอซ์ชัดเจนมากขึ้น ไม่ต้องพึ่งแว่นสายตาอีกต่อไป รวมถึงเจ้าหน้าที่พยาบาลโรงพยาบาลลาดพร้าวที่ช่วยอำนวยความสะดวกด้วยนะคะ

ข้อมูลต่าง ๆ ที่เขียนทั้งหมดส่วนมากมาจากประสบการณ์ของไอซ์ ข้อมูลได้จากคุณหมอ เจ้าหน้าที่พยาบาล ส่วนน้อยได้จากบทความต่าง ๆ มีบางส่วนมาจากที่อ่านเจอในกระทู้พันทิปบ้าง

ข้างล่างคือลิงก์บทความที่ไอซ์นำข้อมูลมาประกอบในนี้

- ข้อห้ามที่ควรรู้ก่อนทำเลสิค - [ข้อห้ามในการทำเลสิกมีอะไรบ้าง? เหตุผลที่ห้ามทำเลสิกคืออะไร? | HDmall](https://hdmall.co.th/c/what-is-taboo-of-lasik)
- Cerebral Palsy - [ศูนย์เวชศาสตร์ฟื้นฟู สภากาชาดไทย (redcross.or.th)](https://rehab.redcross.or.th/%E0%B8%97%E0%B8%B3%E0%B8%84%E0%B8%A7%E0%B8%B2%E0%B8%A1%E0%B8%A3%E0%B8%B9%E0%B9%89%E0%B8%88%E0%B8%B1%E0%B8%81%E0%B9%80%E0%B8%94%E0%B9%87%E0%B8%81%E0%B8%AA%E0%B8%A1%E0%B8%AD%E0%B8%87%E0%B8%9E%E0%B8%B4/)

ขอบคุณทุกคนที่เข้ามาอ่านด้วยนะคะ😄❤️
